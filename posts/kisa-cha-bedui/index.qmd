---
title: "Bedui na Farasi wake: Heshimu Msukumo wa maono, na usivutwe na Mitizamo ya nje."
author: "Benjamini Mpinga"
date: "2023-04-05"
categories: [social]
---

Sukumwa na maono kutoka ndani na usivutwe na mitazo ya nje pekee. Zikumbuke njia zako ulizopita, kisha fanya maamuzi kwa kuzingatia uhalisia wa safari yako ya maisha na sio kufuata mitizamo ya watu wanaokujaji kutokana na vile wanavyokuona kwa sasa. Wewe ndiye uliyebeba maona ya safari ya maisha yako, na wewe ndiye unayejua umbali uliotoka na umbali uliobaki kufikia maono yako, pamoja na maamuzi uliyoyachukua kufika hapo ulipo. Hivyo inakupasa kuheshimu Msukumo kutoka ndani yani yako na sio kuvutwa na mitizamo ya wengine tuu ya vile ulivyo au vile unavyofanya.

![](horse-parable.jpg)
### Mtoto juu ya farasi.

Bedui alimchukua mmwanawe wa Kiume kuambatana naye katika safari ya mbali, lengo la Bedui ilikuwa kumfundisha mwanawe namna ambavyo mitizamo ya wanadamu haipaswi kumbadilisha Maono yake yanayomsukuma kuyafikia. Hivyo alimuandaa farasi wake pamoja na maji na chakula cha kuwatosha kwa kutwa nzima watakayoitumia safarini. Beduia alianza kwa kumpandisha mwanawe kwenye farasi na yeye mwenyewe akatembea kwa miguu.

Walitembea mwendo wa saa moja na kupishana na watu wengi, Miongoni mwa watu wakamwambia Bedui, "Yawezekanaje wewe mtu mzima kutendea kwa Miguu wakati umri wao umekwenda, kisha kumuacha mwana mwenye nguvu kumpanda farasi?" Bedui alilazimaika kuwaambia "Safari tunayokwenda ni ndefu na mtoto hatoweza kuhimili uchovu." Wale watu wakasema "Unamdekeza Mtoto na hatokuwa mkakamavu atakapokuwa kijana." Kisha baada ya kulipita kundi hili la watu, Bedui akamwambia mwanawe "Hao ndio wanadamu wazoee na uishi nao kwa Msukumo wa maono yaliyo ndani yako na sio mitizamo yao juu yako."

### Bedui juu ya Farasi.

Kisha Bedui akamwambia mwanawe shuka kutoka kweny Farasi, nami nitampanda ili tuendelee na somo letu. Wakasonga mbele na kukutana na kundi lingine la watu, Nao walipomuona mtoto anatembea na baba kampanda Farasi, nao wakasema, "Tazama umekosa huruma na mwanao mwenyewe, yawezekanaje Baba kumpanda Farasi na mtoto kutembea kwa miguu?" Bedui akawajibu akawaambia "Tunampanda kwa zamu kwa sababu safari ni ndefu nasi hatutaweza kuhimili uchovu" Watu wale nao wakamwambia "wewe umeshapumzika vya kutosha. mwache mtoto naye ampande farasi muendelee na safari". Kisha baada ya kulipita kundi hili la watu, Bedui akamwambia mwanawe "Hao ndio wanadamu wazoee na uishi nao kwa Msukumo wa maono yaliyo ndani yako na sio mitizamo yao juu yako."

![](dadhorse.jpg)

### Bedui na mwanawe juu ya Farasi.

Kisha Bedui, akamwambia mwanawe, Panda juu ya farasi tukae sote, Mwanawe akampanda Farasi wote wawili juu ya Farasi wakaendelea na safari yao. Kisha wakalifikia kundi la tatu, nao wakawaambia "Hakika wanadamu wamekosa hisani hata kwa wanyama, yawezekanaje Baba na Mtoto kumpanda Farasi mmoja?" Bedui akawajibu akwaambia "Safari tunayokwenda ni mbali nasi tumechoka hivyo tumempanda ili kupunguza uchovu." wale watu wakamjibu wakasema "Mnamtesa Mnyama huyu, ni  heri mngempanda mmoja mmoja kwa zamu." Kisha baada ya kulipita kundi hili la watu, Bedui akamwambia mwanawe "Hao ndio wanadamu wazoee na uishi nao kwa Msukumo wa maono yaliyo ndani yako na sio mitizamo yao juu yako."

### Farasi peke yake.

Kisha baada ya hapo Bedui akamwambia mwanawe sisi sote tusheke kutoka kwenye farasi na tutatemea kwa miguu, nao wote wawioi wakateremka na kutembea mwendo mrefu kiasi, nao wakakutana na kundi lingine la watu, nao wale watu wakawaaambia, "Hakika ninyi mmekosa hekima, yawezakanaje mnatembea kwa miguu ikhali mnae mnyama wa kumpanda?" Bedui akawaambia "Safari tuliyonayo ni ndefu nasi tumeona mnyama huyu atachoka sana hivyo tumeona tumpumzishe" wale watu wakamwambia "Bora farasi afe ile mzigo wa bwana wake ufike, ni heri achoke farasi kuliko mjichosha ninyi," Kisha baada ya kulipita kundi hili la watu, Bedui akamwambia mwanawe "Hao ndio wanadamu wazoee na uishi nao kwa Msukumo wa maono yaliyo ndani yako na sio mitizamo yao juu yako."

### Funzo.

Katika maisha yetu tunapitia hatua mbalimbali za ukuaji na maendeleo binafsi, katika hatua zote hizo tunakutana na kuishi na watu wa aina na kaliba mbalimbali. Katika kuchandamana na watu, tunapaswa kuwa makini sana na mawazo yao juu ya mambo tunayoyafanya au juu ya sisi wenyewe. Hii ni kutokana na ukwweli kwamba, hatua zetu zote tunazijua sisi wenyewe, kwa sababu toka siku umejitambua hadi hapo ulipofikia, umeoita hatua kadhaa. Hivyo haipaswi kufuata mawazo ya watu wengine wanaotuona katika hatua moja pekee nao wasijue kwamba maamuzi unayoyachukua yanatokana na hatua ulizopita huko nyuma kabla ya kukutana nao.

Wengi wetu pia tumekuwa tukipenda kufuata mawazo ya wengine kwa sababu tu wamefanikiwa katika njia zao, lakini tunapozijaribu mara nyingi tunafeli na tunaanza kuwatupia lawama wengine au kuwasemea vibaya, wengine wanawashutumu watu kwamba wanafanikiwa kwa uchawi au wizi au ukahaba au utapeli na wakati mwingine tunaamini kwamba aidha hatuna bahati au tumefanyiwa mambo ya kishirikina ili tusifanikiwe. 

Lakini ukweli ni kwamba, wengi wetu tunavutwa zaidi kuyafanya mambo kwa sababu wengine waliyafanya wakafanikiwa au wanasema kwamba yanafanikisha. Jambo hilo linamaaanisha kwamba, umeacha kufuata maono yako ya ndani na kuvutwa na mitizamo ya wengine.Kiongozi wa kweli havutwi na mitizamo ya nje pekee bali anasukumwa na Maono kutoka ndani.

