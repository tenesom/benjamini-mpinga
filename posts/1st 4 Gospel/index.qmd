---
title: "Taswira halisi ya Yesu Kristo: Nasaba ya Yesu Kristo katika injili."
author: "Benjamini Mpinga"
date: "2023-03-27"
categories: [faith]
---

Mathayo anamuona Yesu Mwana wa Ibrahimu, Marko anamuona Yesu Nabii mtenda miujiza, Luka anamuona Yesu Mwana wa Adam, na Yohana anamuona Yesu Mwana wa mungu na Mungu kamili. Jambo ambalo liliwafanya kila mmoja kumuandika na kumtambulisha kadiri ya mapokeo yake. Vitabu vinne vya kwanza vya Injili katika Biblia, viliandikwa na watu tofauti tofauti kwa nyakati tofauti. Vitabu vya Injili havikuandikwa wakati Yesu akiwa bado yupo duniani katika mwili, bali ni baada ya Kufa, Kufufuka na kupaa mawinguni.

![](kongolo.jpg)

### Taswira za Yesu katika injili.

Vitabu hivyo vinne vya kwanza vimeandika juu ya utabiri wa Yesu Kristo uliokuwa umetabiriwa katika vitabu vya kale, pia vimeandika juu ya kuzaliwa kwake, kisha ukuaji na mwanzo wa huduma yake. Pia vimeandika kazi aliyoifanya alipokuwa katika mwili, kisha kufa kwake, kufufuka na kuhitimisha kwa kupaa kwake mawinguni.

Kwa mjumuisho vitabu hivyo vinaandika juu ya Maisha ya Yesu Kriso pamoja na mafundisho yake hapa ulimwenguni. Kwa sababu Injili ni maaana yake ni ushindi (Victory), basi vitabu hivyo kwa ujumla wake vimetoa historia na ushahidi wa maisha ya ushindi ya Yesu Kristo alipokuwapo katika mwili hapa duniani.

Vitabu hivyo vinne vya Injili ni...

- Mathayo
- Marko
- Luka
- Yohana

### Mathayo.

Mathayo ni kitabu cha kwanza katika mtiririko wa vitabu vya Injili, japo hakikuwa kitabu cha kwanza kuandikwa, ila kiliwekwa cha kwanza katika mtiririko wa upangiliaji wa vitabu hivyo (chronological order). Mpangilio huo sio wa bahati mbaya, bali ni mpangilio wa kimkakatikutokana na changamoto zilizopo juu ya maisha ya Yesu Kristo.

Kitabu cha Mathayo kimeanza kwa kumtambulisha Yesu Kristo kwa Ukoo wake na familia yake ya kimwili, kwamba Yesu ni Myahudi/Muisraeli, kisha kumtambulisha kwamba ni uzao wa Mfalme Daudi. Jambo hili sio kwamba linamfanya Yesu kuwa mtoto wa mwanadamu, bali kumpa uhalali wa kutimiza maandiko. Kwa sababu ilitabiriwa kwamba, atakapokuja masihi atawakomboa Israeli kutoka katika utumwa na dhambi zao, ila ilitabiriwa kwamba atatoka katika ukoo wa Daudi.

Hivyo kwakuwa wayahudi walikuwa watu wa kuyatathmini matukio kwa kuyaoanisha na maandiko, basi walikuwa wakihoji juu ya Umasihi wa Yesu Kristo, Ndipo tunapata nguvu ya kitabu cha Mathayo kuwa kitabu cha kwanza katika orodha ya vitabu vya Biblia. Hii inamaanisha Injili ya Mathayo ni injili kwa ajili ya Wayahudi, na ilitumika kufundisha katika uyahudi, kwa sababu inaleta uhusiano wa karibu zaidi kati ya wayahudi na Yesu kristo kwa mujibu wa utabiri wa manabii.

Hivyo injili ya Mathayo ni injili mahsusi iliyobeba mafundisho kwa ajili ya wayahudi, na ni kitabu pekee ambacho kinaeleweka kiurahisi zaidi na wayahidi zaidi ya vitabu vingine vya Injili. Mathayo aliwaandikia wayahudi ili wapate kuamini kwamba Yesu ndiye masihi aliyekuwa ametabiriwa na manabii wa zamani kama mkombozi wa Israeli. Hivyo mathayo ameanza kumtambulisha Yesu Kristo kama mwana wa Daudi. akitaja mfululizo wa vizazi hadi kufikia kwa Ibrahim.

### Marko.

Katika kitabu cha Marko, tunaona utofauti kidogo wa namna Marko anavyomtambulisha Yesu Kristo, Marko anaanza moja kwa moja pale Yesu alipobatizwa, hajazungumzia kuzaliwa kwake wala unasaba wake na watu wengine bali moja kwa moja anaanza kueleza namna Yesu alivyotenda huduma yake kwa ishara na maajabu mengi. 

Marko aliandika injili hiyo katika mazingira amabayo, wengi miongoni mwa watu walikuwa wakipotosha namna mambo mbalimbali yalivyotendeka, hususani miongoni mwa wayunani (wagiriki). Kwa sababu wagiriki walikuwa watu wa kutafuta maarifa zaidi kuliko ishara na miujiza, injili ya marko haikupata nafasu kwa wayunani bali ilipendwa zaidi na wayahudi, kwa sababu wayahudi walikuwa watu wa kupenda ishara na miujiza.

Hivyo marko anamtambulisha Yesu kwa kuanza huduma yake hapa duniani hadi pale alipokufa na kufufuka na kupaa mawinguni, taswira na mtizamo wa kitabu cha Marko ni tofauti kabisa na kitabu cha Mathayo kwa sababu Marko aliwaandikia watu wote juu ya matendo ya Yesu, hivyo hakuhitaji kumnasibisha Yesu na kundi au jamii yeyote ya kimwili.

### Luka.

Injili ya Luka ilikusudiwa kwenda kwa mataifa, tukumbuke kwamba katika zama za kale wayahudi na wayunani walikuwa na mchangamano kati yao zaidi kuliko jamii zingine za ulimwengu. Hivyo ukiacha wayahudi na wayunani basi jamii zingine ziliitwa Mataifa. Hivyo Katika Injili ya Luka, tunaona otofauti zaidi, kwa sababu Luka ambaye ndiye pia mwandishi wa kitabu cha matendo ya mitume, aliandika kitabu hiki kwa ajili ya watu wa mataifa.

Kwa sababu Luka anaandika kwa ajili ya mataifa, tunaona anamnasibisha Yesu Kristo moja kwa moja na Adamu, ambaye ndiye mwanadamu wa kwanza kuumbwa kwa mujibu wa maandiko. Hivyo luka anawaonesha watu wote kwamba Yesu ni wa watu wote sio kwa ajili ya kundi au jamii fulani pekee, Tofauti na kile kinachoonekana katika injili ya Mathayo.

Luka anataja mtirirko wa unasaba wa Yesu Kristo hadi kufikia kwa adamu, na baada ya hapo anataja namna manabii walivyokuwa wametabiri ujio wa Yesu na kisha anaendelea kueleza namna Yesu alivyofanya huduma yake pamoja na mafundisho yake kwa wanadamu. Injili ya luka inabeba maudhui ya Yesu mwana wa Adamu na mkombozi kwa ulimwengu wote.

### Yohana.

Katika injili ya Yohana, ambayo kilikuwa kitabu cha mwisho kabisa kuandikwa katika mfululizo wa vitabu, kwa sababu kiliandikwa miaka 60 baada ya Kristo kufufuka na kupaa mawinguni. Katika injili ya Yohana tunaona namna ambavyo anakwenda mbali zaidi na kwenye ukuu halisi wa Yesu Kristo. Kwa sababu Yohana hamuoni Yesu katika taswira ya kibinadamu, bali katika taswira ya Kiungu, Yohana anatuletea picha tofauti kabisa ya Yesu Kristo. Anatuonesha namna ambavyo Yesu hapaswi kutafsiriwa katika nadharia za kibinadamu, bali katika mafunuo ya Kimungu. 

Yohana anakwenda mbele zaidi ya Luka, ambaye alimpeleka Yesu mpaka kwa Adamu, ila yeye anatuambia kwamba Yesu alikuwako kabla ya chochote kuwako, na hakuna kilichofanyika pasipo yeye. Kwa maelezo haya, ya Yohana yanafanya wanadamu wote wanyenyekee na kuamini kwa Yesu Kristo, kwa sababu sio mtu wa kawaida kama tulivyo sisi wanadamu, bali ni uweza wa Kimungu uliokuja kutenda kazi katika ulimwengu kwa kuvaa mwili.

### Ni ipi tafsiri ya tofauti hizo?.

Tafsiri ya tofauti hizo za vitabu vya injili, ilitokana na kusudio la mwandishi, kila mwandishi huandika maudhui akiwa analenga kundi au jamii fulani. Vivyi hivyi waandishi wa vitabu hivyo vya injili, walikuwa wanaandika kwa kusudi la kufikisha ujumbe kwa jamii fulani. Lakini pia ni kawaida watu kuona kitu kisha kukielewa katika hatua zake tofauti tofauti.

Mtu mmoja anaweza kuwa baba kwa watoto wake, na watoto wake wakamchukulia kama baba bila kujali hadhi zake zingine, pia mtu huyo huyo ni mume kwa mkewe, pia ni kiongozi katika jamii yake, hivyo katika hayo makundi yote, kila kundi likitaka kuandika maisha ya mtu huyo mmoja, kila kundi linaweza kuandika kulingana na vile linavyomtafsiri. 

Tafsiri ya kundi moja haiwezi kuondoa maana ya tafsiri ya kundi jingine, bali tafsiri zote kwa pamoja zinamtengeneza huyo mtu kukamilisha huduma zake zote kwa makundi yote. Hivyo tofauti ya taswira ya Yesu Kristo tunayoiona katika vitabu vinne vya kwanza vya Injili, havimfanyi Yesu kutokueleweka, bali zinamfanya kukamilisha huduma yake katika makundi yote yaliyokusudiwa na injili hizo.





