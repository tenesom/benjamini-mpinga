---
title: "Kanisa, Imani na Sala ya Bwana: Makosa ya tafsiri ya mafundisho ya dini."
author: "Benjami Mpinga"
date: "2023-02-25"
categories: [faith]
---

### KANISA.

Neno Kanisa limekua neno kubwa na maarufu sana miongoni mwa watu. Pamoja na umaarufu wake halijaishia kuwa neno pekee, bali limeenda mbali zaidi na kuwa dhana ya maisha ya ya watu, imefika hatua limetoka katika maana yake halisi na kupewa maana ya Eneo maalum kwa ajili ya watu (wakristo) wanapokutana kwa ajili ya kufanya ibada kwa Mungu wao. Lakini haikuishia hapo tu limeendelea zaidi na kutafsiriwa kama Jengo maalum, lenye sanaa mbalimbali za kufikirika, linaloonesha ishara/alama mbalimbali ikiwemo alama ya msalaba kuashiria ndilo kanisa.


![](tample.jpg)

Pamoja na tafsiri hizo mbalimbali zilizopo katika vichwa vya wanadamu wengi, kuna kundi ambalo ni kubwa kiasi, linajua kwamba, Kanisa linalozungumzwa katika Kitabu cha Biblia, sio jengo au eneo maalum kwa ajili ya watu kufanyia ibada. bali ni Mwili wa Kristo Yesu. lakini kwa bahati mbaya, ni kwamba wenye dhana potofu ya Kanisa kuwa **Eneo au jengo.** wapo wengi kiasi kwamba wamewafunika wachache wanaoujua ukweli.

Katika makala hii tutachambua kidogo juu ya mambo kadhaa yanayolihusu Kanisa, kwa mujibu wa maandiko ya Biblia na vilevile tutatumia mifano kadhaa ambayo inaweza kuleta wepesi wa mtu kuelewa maana halisi iliyokuwa imekusudiwa na Yesu Kristo.

### Mwanzo wa jina Kanisa.

Katika Injili ya ***Mathayo 16:13 -- 20.*** Kwa mara ya kwanza tunasoma na kusikia neno Kanisa katika historia ya Biblia.

Kitabu hiki cha injili ni kitabu cha kwanza katika vitabu vya agano Jipya, **(Japo hakikuwa kitabu cha kwanza kuandikwa).** Hivyo Kristo mwenyewe kupitia Kitabu hicho, ndiye aliyetufunulia habari ya Kanisa, ambayo hakuna aliyekuwa akiijua kabla ya Ufunuo huo. Yesu Kristo alitoa ufafanuzi wa **Kanisa.** anaanza kwa kusema, **"wewe ndiwe Petro, na juu ya mwamba huo nitalijenga Kanisa langu, wala milango ya kuzimu haitalishinda,"** katiika maneno haya tunapata mambo makuu matatu
  
1. Mjenzi wa Kanisa ni Yesu Kristo pekee.
1. Kanisa ni mali Yesu Kristo pekee.
1. Kanisa halitashindwa na Milango ya kuzimu.
  
### Kanisa mali ya Yesu Kristo.

Kufuatia kauli ya Yesu Kristo, tunaweza kuona namna ambayo isivyowezekana kanisa kuwa eneo au jengo maalumu kama tulivyozoea kuona, kauli hiyo ya Yesu, inatoa sifa moja tu kwa Kanisa, kwamba, Yeye ndiye atakaelijenga. Kwa maana nyepesi ni kwamba Yesu Kristo hakujenga kanisa alipokuwa na wanafunzi wake, bali ilikuwa moja ya ahadi alizozitoa kwa wanafunzi kwamba **"Atalijenga"** Kanisa lake. Hivyo ilibaki kuwa tarajio la wakati ujao.

Kwa maelezo hayo machache ni dhahiri kwamba hakuna kazi ya Mwanadamu inayopaswa kuchukua utukufu wa YESU KRISTO. Kufanya kazi za mikono na fikra  zetu, ikiwemo kujenga majengo yaliyopewa majina mbalimbali na Binadamu na kuyaita KANISA. Ni laana inayoendelea kuharibu kizazi hadi kizazi

***Je, kama Yesu aliahidi kulijenga Kanisa, analijenga vipi naye hafanyi kazi ya namna ya kibinadamu?.***

Kanisa Yesu analolizungumzia ni ***Mtu***  **(Hali ya kumbadili mwanadamu kuwa Kiumbe kipya),** huo ndio ujenzi wa Kanisa la Kristo Yesu, Kwa njia ya kifo na kufufuka kwake, sisi sote tunasamehewa dhambi zetu kwa kumuamini Yeye, kisha tunapokea ahadi ya Roho Mtakatifu, ambaye ni msaidizi, mwalimu na kiongozi wetu hapa ulimwenguni hadi Yesu atakaporudi kwa ajili ya kulichukua Kanisa lake.

Ahadi ya Kanisa ilikuwa ahadi ya kwanza kabla ya kufa kwake, na Ahadi ya Roho Mtakatifu ni ahadi ya kwanza baada ya kufufuka kwake, Ahadi hizi zote watu huzitofautisha, na haswa huzitofautisha kwa moja kuifanya Jengo la kibinadamu na nyingine kuifanya elimu. 

Mwanadamu anapopata Neema ya Yesu Kristo ya kusikia Neno lake na kumuamini anapitia mambo mawili kwa hatua tofauti.

1. **Anasamehewa dhambi kwa njia ya Toba, (Kupitia kifo chake)**
  
1. **Anapata karama ya kuzaliwa mara ya pili kwa kujazwa Roho Mtakatifu. (kupitia kufufuka kwake)**
  
Toba sio maungamo ya dhambi kwa kanuni za sala tunazozijua, bali ni majuto ya ndani ya moyo na kiu ya kutokutaka kurudia kufanya makosa na kuziacha njia za kwanza za dhambi, kisha kumgeukia Mungu.

 Hivyo kanisa la Kristo ni mwanadamu anapopewa uweza wa kimungu wa kuishinda dhambi ambayo kwayo ilitupasa kwenda mautini, Lakini sasa tunaepushwa na mauti kwa Neema ya ukombozi, ndilo Kanisa litakalokuja kunyakuliwa siku ya ufufuo wa pili.

Hivyo kuyafanya majengo yetu tuliyonayo kuchukua utukufu wa Kanisa, ni kushusha utukufu wa Yesu Kristo na kumpa mwanadamu, kadhalika kunamfanya mwanadamu kuwa dhaifu kuliko majengo yasiyo na uhai wala uweza wowote wa Kimungu.

Rejea: ***Matendo ya Mitume 14:27, Matendo ya Mitume 16:5, Matendo ya Mitume 2:47, Matendo ya Mitume 8:1 -- 3, Matendo ya Mitume 9:31, 1Wakorintho 14:23, Wakolosai 4:15.***

Tumeona kwamba kanisa ni Mwanadamu aliyeiamini Injili (Yesu Kristo) kisha akasamehewa dhambi kwa njia ya Toba, (kwa Neema ya upatanisho wa Yesu Kristo kwa kupitia kifo chake), kisha akazaliwa mara ya pili kwa njia ya Roho Mtakatifu (kupitia kufufuka kwake).

**Imani + Toba + Roho Mtakatifu = KANISA (Mwili wa Yesu Kristo).**

### Umoja wa Roho.

Baada ya Mtu kuzaliwa kwa Roho wa Kristo Yesu, anaunganiswa kuwa Roho moja na Yesu Kristo na Yesu Krsto ni roho moja na Mungu Baba (Jehova), na Roho Mtakatifu yu pamoja na Baba na Mwana, hivyo tunapozaliwa Rohoni tunakuwa Roho moja na Mungu, Yesu Kristo na Roho Mtakatifu.

Katika umoja huu hakuna tena wawili bali Mmoja tu yaani Mungu. Hivyo tunapokusanyika pamoja wale tuliyo okolewa, tunahesabiwa kuwa mmoja mbele za Mungu kwa sababu Roho zetu zimekuwa Moja katika Kristo Yesu.

Mfano wa mwili ulivyo mmoja, ndivyo nasi tunakuwa wamoja, yaani **Yesu Kristo ambaye ni Kichwa na Kanisa ni Mwili.** hivyo huwezi kumtenga Kristo Yesu na Kanisa, au Kanisa kujitenga na Kristo Yesu kwa sababu kwa pamoja wanautengeneza mwili mmoja.

**Je, Kichwa kinaweza kuishi bila Mkono au bila Mguu ama bila Macho ama bila Kinywa?** ni kweli  mwili unaweza kuishi bila viungo hivyo. lakini mwili hauwezi kuishi bila Kichwa. Ndivyo kanisa lilivyo tegemezi kwa Yesu Kristo, yaani Kanisa haliwezi kuwepo bila YESU KRISTO. kwa sababu litakuwa limekufa. kichwa kikiondolewa, mwili hauwezi kuishi tena, ndivyo nguvu ya Yesu Kristo ilivyo kwanye Kanisa.

### Yesu Mkombozi wa Kanisa.

Yeye asemaye **"nimeokoka"** na ajipime fikra na kauli yake, kwa sababu ni makufuru mbele ya Mungu. shetani hupitia mambo madogo madogo kutufarakanisha na Mungu.  Hivyo inatupasa kuwa waangalifu wa mambo madogo madogo, yasije yakatuangusha na kututengenezea wigo wa kumuona Mungu katika maisha yetu.**Watu hatuokoki bali tunaokolewa kwa Neema ya Yesu Kristo.**

Rejea ***Efeso 2: 1 -- 10, Warumi11: 1 -- 6, Warumi 3: 24, Tito 3: 3 -- 10, Efeso 2: 1 -- 10, Warumi11: 1 -- 6, Warumi 3: 24, Tito 3: 3 -- 10***

1. **HATUOKOKI BALI TUNAOKOLEWA KWA NEEMA**
1. ***HATUJENGI KANISA BALI YESU NDIYE HULIJENGA KANISA**
1. **HATUPASWI KUTUBISHWA BALI TUNAPASWA KUTUBU MAKOSA YETU KWA MUNGU**
1. **HATUFUNDISHWI IMANI BALI TUNAKIRIMIWA KIPAWA CHA IMANI NA MUNGU** ***(Luka 22)***
1. **KANISA SIO JENGO BALI NI MWILI WA KRISTO.**
  
### Makutano ya Kanisa.

Imeandikwa kwamba, **"Msiache kukusanyika kama ilivyo desturi ya Makanisa yote ya watakatifu."**

Kupitia andiko hili tunaona kwamba ni jambo jema mbele ya Mungu kukusanyika, kwa lengo la kuhudumiana kwa vipawa vya Roho Mtakatifu, lakini pia tunalazimika kukutana kwa taratibu njema na zinazompa Mungu utukufu. Kwa sababu ni desturi njema yenye kibali machoni kwa Mungu. Hivyo basi tunapokutanika, tafsiri yake ni kwamba kanisa linaungana na kuwa ushirika wa Roho wa Mungu. Tunatumika kwa nguvu ya kila mmoja wetu katika ushirika wa Roho, kusudi Kristo apate kuujenga mwili wake katika uweza na utukufu wa Mungu Baba..

Rejea: ***Waefeso 5:27, 1timotheo 3:15, efeso 5:17, Wakolosai 1:18.***

### IMANI

Moja fundisho lililoenea kwa wingi pia ni fundisho la IMANI. kwa kweli mimi binafsi huwa najiuliza ninaposoma Biblia je, huwa naelewa maandiko au nami pia kuna mahali biblia yangu inakosea?.  Kwa swali hilo mara kadhaa limenifanya niwe natafuta Biblia tofauti ili nijaribu kuoanisha mistari kusudi kama kuna makosa ya Mchapaji basi nisaidike. Lakini ninachokisoma ni kitu kimoja katiaka biblia zote. Swala la Imani kuwa somo ni elemu inayokua kwa kasi sana na ninaamini kati ya wale watakaosoma makali hii, basi yawezekana umewahi kusikia au hata pia kufundishwa/kufundisha somo hilo.

Swali kubwa la kujiuliza ni ...

1. **Kama imani ingefundishwa kwanini Yesu asingeanza na somo la Imani kwa wanafunzi wake kusudi wasimpe taabu mbeleni.?**
1. **Kama Imani inafundishwa kwanini Yesu hakumfundisha Petro imani badala yake Alimuombea Petro kwa Mungu kwamba Imani yake isitindike?.** ***Luka 22:31 -- 32.***
1. **Kama imani inaweza kufundishwa watu wangapi walitendewa mambo mema na Yesu kwa sababu ya Imani zao lakini hawakuwahi kuwa wanafunzi wa Yesu.?**
1. **Kama imani inafundishwa kwanini mwanafunzi mmoja alimwambia Yesu tuongezee imani?, Kwanini asimwambie tufundishe kuamini/kukuamini?, ni dhahiri hata wao walijua Imani ni karama na sio somo.**

Kwa maswali hayo nawiwa kusema kuwa. moja ya fundisho batili na la kishetani ni fundisho la IMANI. Kwa sababu imani ni karama ambayo mtu hujaaliwa kama vile ilivyo neema ya Wokovu, hakuna mtu anayeweza kuamua kwa nafsi yake kuokoka, bali ni Kuokolewa kwa Neema ya Yesu Kristo. Sasa nikiona nyakati za leo Mtu anafundisha au anafundishwa HATUA ZA KUWA NA IMANI, nagundua ni kwa kiasi kikubwa sana Ulaghai wa Ibilisi umeingia Mahala patakatifu. 

Wapo watu waliambiwa na Yesu "enenda zako na ukapokee sawasawa na imanai yako", na wengine akawaambia "Imani yako imekuponya", wengine akawaambia "sijaona Imani kubwa kama hii katika Israeli", na hawa wote hawakuwa wanafunzi wake. Lakini ni mara nyingi aliwaambia wanafunzi wake "Amin, Amini nawaambia", maneno haya yanamaanisha wapo waliokuwa na mashaka juu ya yale aliyokuwa akiwaambia ndio maana alirudia mara kadhaa kuyasema maneno hayo. 

Sehemu nyingine anawaambia wanafunzi "nitawavumilia mpaka lini kwa Kutokuamini kwenu", na zaidi anasema "Ninyi mkiamini mtayafanya makuu kupita haya", mwanafunzi mmoja akamwambia "tuongezee imani", Yesu akamjibu "Mngalikuwa nayo ndogo kama chembe ya Hardali". Maana yake hawakuwa na Imani yakuwezesha kuyatenda mambo ambayo Yesu aliyatenda. Wakati Yesu akitembea juu ya Maji, Simoni Petro akamwambia "Rabi niruhusu nije", Yesu akamwambia "kama unaamini shuka chomboni njoo".

Ndugu zangu, tumuombe Mungu atusaidie kuyakemea na kuyakosoa mambo kama haya ambayo yanatafuta utukufu wa watu na sio utukufu wa Mungu. Ni laana na kufuru mbaya kuchukua kazi ya Mungu na kuifanya kuwa kazi ya mwanadamu, zipo kazi Mungu alizotuamuru tufanye ila tumeziacha na tumeanza kuingiza maarifa ya wanadamu na kuyaabudu kwa jina la Yesu.

**Kazi tulizoamriwa kuzifanya**

Kazi tuliyopewa ni kuwafundisha watu, kuwafunulia maandiko na kuwapa neno la Mungu, kuwafanya wawe wanafunzi wa Yesu Kristo, kuwabatiza kwa ubatizo wa Yesu Kristo, aliyouagiza kwamba mkawabatize kwa Jina la Baba na Mwana na Roho Mtakatifu. Kazi zetu ni kuwaombea wagonjwa na kuwasaidia wenye mahitaji, Upendo kati ya ndugu, lakini hasa kuwapenda hata wale wabaya wenu. Kazi zetu ndi kutumikiana kwa heshima na kuishi maisha matakatifu mbele za Mungu na Wanadamu. Kutii mamlaka na Kuwaombea wakosefu wapate kuokolewa.

### Sala ya Bwana.

Katika sala za wengi kwenye makutano, ni maombi yenye kumwelezea Mungu mambo yanayomuhusu mwanadamu, tofauti kabisa na maagizo yanayotutaka tuutafute kwanza ufalme wa Mungu, kisha mengine tutazidishiwa, pia imeandikwa katika maandiko kwamba Tumuombe Mngu kwa jina la Yesu Kristo, naye atatutendea kwa kadiri ya mahitaji yetu.

**Je, nitamuombaje Mungu kwa usahihi?**. swali hilo hautakuwa wa kwanza kujiuliza, kwa maana hata wakati Yesu akiwa na wanafunzi wake walimuuliza wakisema "Mwalimu, Tufundishe kusali". Yesu akawajibu akawaambia Msalipo salini hivi.

***Mathayo 6:9 -- 21***. Jina maarufu inaitwa {SALA YA BWANA}, sala hii ukiisoma na kuitafakari, huna budi kubadilisha utaratibu wa kusali kwako.

> "Baba yetu, Uliye mbinguni, Jina lako litukuzwe, Ufalme wako uje, Mapenzi yako yatimizwe hapa duniani kama mbinguni, Utupe  riziki yetu ya kila siku, Utusamehe makosa yetu kama nasi tunavyowasamehe watukoseao, Usitutie majaribuni bali utuokoe maovuni, kwa kuwa ufalme, nguvu na mamlaka ni vyako amen".

**"Baba yetu Uliye mbinguni, Jina lako litukuzwe."** 

maana yake ni kwamba, jambo la kwanza katika lolote utakaloliomba ni lazima liwe jambo linaloonesha utukufu wa Mungu, wala sio utukufu/hadhi/heshima zetu wenyewe, au Mamlaka yeyote ya kibinadamu.

**"Ufalme wako uje."** 

jambo la pili katika maombi yetu, ni lazima kile tunachokiomba kiwe kinaruhusu mamlaka ya Mungu, katika jambo hilo tunaloliomba.

**"Mapenzi yako yatimizwe hapa duniani kama mbinguni."** 

maana yake ni kwamba, hitaji lolote tulilonalo, lisiwe kikwazo cha matakwa ya Mungu juu ya maisha yetu hapa duniani. yaani hitaji lako lisije kujenga uadui na hitaji la MUNGU. kama vile malaika mbinguni wanavyoyatenda mapenzi ya Mungu, basi nasi imetupasa kuyaweka kwanza mapenzi ya Mungu mbele kisha yetu baadae.

**"Utupe  riziki yetu ya kila siku."**

sehemu hii kuna tafsiri mbili muhimu kuzifahamu, ya kwanza ni kwamba kipengele hiki cha sala kinagusa habari ya riziki kama mapato ya utafutaji wa hapa duniani, ni vyema na tunapaswa kumuomba Mungu katika utafutaji wetu wa mahitaji ya mwili. ili kwamba tunapojaaliwa kupata, basi tujue kwamba ni kwa baraka za Mungu na sio uwezo wako binafsi.

**Tafsiri ya pili ya kipenge hicho.**

Ni kweli kwamba Mungu anatubariki kwa mahitaji ya mwili kila siku, ila Kwasababu sala imetumika neno **ufalme wako uje**, hivyo haiwezekani ufalme wa Mungu uje, alafu usiwe na vitu vya ufalme huo, yaani chakula chenye utukufu wa kimungu, ambacho ndicho chakula cha ufalme huo. hivyo chakula chetu cha kawaida cha kidunia hakiwezi kutumika  katika ufalme wa Mungu, kwasababu ni chenye kuharibika. Ila kipo chakula kisichohabirika kabisa kwa ajili ya ufalme huo usioharibika, na chakula hicho tunakijua kupitia kitabu cha....

***Yohana 4:34*** andiko linasema **“chakula changu ndicho hiki, niyatende mapenzi ya baba yangu na nikaimalize kazi”**.

Tutambue kwamba hatuwezi kufananisha ufalme wa Mungu na mambo ya duniani, hivyo yote yaliyozungumziwa katika sala hiyo ni mambo yenye utukufu wa Mungu. na zaidia ya yote, Biblia inaandika **UFALME WA MUNGU SI KATIKA KULA WALA KUNYWA.** Hivyo chakula kilichoozungumziwa hapo ni kile tulichokiona katika kitabu cha Yohana.

**"Utusamehe makosa yetu kama nasi tunavyowasamehe watukoseao."**

hii inamaana imetupasa tunapokuwa tunaomba basi tusiwe na neno na mtu yeyote bali tuwe wasafi wa mioyo na fikra zetu, tusiwe na mawaa, wala visasi, wala hila, wala ghadhabu, wala manung'uniko. kwasababu imeandikwa "kama umeleta sadaka kwa Bwana nawe ukakumbuka kuwa una neno na ndugu yako basi, iweke pembeni nenda kapatane naye kwanza ndipo uje uitoe hiyo sadaka", na katika maombi pia imetupasa kumuendea Bwana Mungu tukiwa wasafi wa mioyo.

**"Usitutie majaribuni, bali utuokoe maovuni."** 

katika kipengele hiki tunaona maombi yetu yanapaswa kuomba msaada wa Mungu pindi ifikapo siku na saa ya kujiliwa kwa ajili ya majaribu. ili Bwana Mungu atusaidie ili tuweze kushinda hila za yule muovu. hapa ndugu zangu lazima tujue kwamba ipo siku na saa ya kujiliwa kwa ajili ya kujaribiwa hivyo yatupasa kuwa tayari kwa ajili ya siku na saa hiyo maana hatuijui. hivyo yatupasa tuzivae silaha zote za Mungu.

**"kwa kuwa ufalme, nguvu na mamlaka ni vyako amen."**

Na mwisho lazima maombi yetu yaoneshe kutambua mamlaka na uweza wa Mungu katika maisha yetu, na kwamba hatutendei tunavyotaka sisi bali anavyotaka yeye mwenyewe. 

**Katika mtiririko huo wa sala ya Bwana Yesu aliyotuachia, liko wapi jambo hata moja la kihisia na fikra za mwanadamu?**

Hivyo ni kusema  msingi wa maombi yetu umekuwa kikwazo mbele ya Mungu, kwa maana maombi yetu yamejaa matakwa yetu na matarajio yetu wala siyo matakwa ya Mungu. kinyume kabisa na taratibu, hivyo nikumbushe tena kwamba, tutajikuta tukikufuru Mungu, huhu tukiwa tunadhani kwamba tunamuomba. maombi hayo katika mtiririko hapo juu yanaweza kutumika kama muongozo wa maombi yetu yeyote tuliyonayo kwa Mungu. Maombi yetu yeyote tuliyonayo yamepaswa kuakisi katika mtindo ambao unaonesha mamlaka ya Mungu na matakwa yake, naye atatusikia na kutujibu kwa wakati wake.


### Makristo wa uongo.
 
Kwa sababu ya uhaba wa Neno la kweli la Mungu katika nyakati hizi za sasa, kumepelekea hata watu ambao wamekosa sifa ya kulihubiri Neno la kweli la Mungu, kuthubutu kuwalaghai watu na kuwaaminisha kwamba, Yesu wa kweli ni yule anayetenda kazi katika miujiza na kutoa pepo wachafu, na wengi kugubikwa na unabii wa uongo, ambao kwa unabii wao wamepumbaza akiliza watu na mwishowe wengi wamejikuta wakipata hasara za mali, au kupoteza mapenzi kwa Mungu, kwa kudhani kwamba watu wote wenye kulihubiri Neno la kweli la Yesu Kristo hawafai/ni waongo.

Watumishi wengi wamekuwa na matendo na maneno yasiyofaa, sio tu mbele ya wanadamu bali hata mbele ya Mungu, matendo hayo ni pamoja na wengi wao kuhusishwa na tuhuma chafu, kufanya masuala ya kishirikina ili kuwarubuni watu kwamba ni nguvu za Mungu. Wengine wakiwa wanashuhudiwa kuwa na tabia zisizofaa katikati ya jamii, wakiishi maisha ya uovu lakini bado wakiendelea kufanya huduma ya Kuhubiri Injili ya Yesu Kristo.

Matendo ya Nuru na matendo ya giza haviendani, wala hatutegemei kupata mambo mema kwa mtu muovu, kama isivyowezekana kupata mambo maovu kwa mtu mwema, swali la msingi la kujiuliza ni **Je, tunapaswa kuendelea kuwaamini watenda miujiza kwamba ndio ishara ya Mungu kuwa ndani yao?.**

Ukweli ni kwamba hatupaswi kuamini wala kufuata miujiza bali Roho Mtakatifu, kwa sababu miujiza na kutoa mapepo sio tiketi ya kuingia mbinguni, maana pasipo huo utakatifu, hatuwezi kumuona Mungu. Kuwainua watenda miujiza na kuwapa hishima ambayo ilipaswa kupewa Yesu Kristo ni ishara ya wazi kwamba, hao wanajitafutia utukufu wao wenyewe na kwamba Roho wanayoitumikia sio ile iliyokuwa ndani ya Kristo Yesu, bali ni roho nyingine ambazo wanazitumikia.

Ndugu zangu kama tulivyoona imempasa muombaji yeyote afanyapo jambo lolote ikiwa ni maombezi, au kusafisha watu dhidi ya roho wachafu, basi afanye hayo yote kwa ajili ya utukufu wa Yesu Kristo. Kama kuna jambo lolote ambalo halimuinui Yesu Kristo, basi lina ubatili tangu hapo, na halina kibali machoni kwa Mungu. Na ikiwa mtu anatenda Miujiza lakini hatendi mapenzi ya Mungu yaani haenendi mwenendo upasao wokovu, basi ni dhahiri kwamba ipo nguvu ambayo haitoki kwa Mungu inatenda kazi ndani yake, kwa sababu Mungu hatendi kazi pamoja na muovu, bali hutenda pamoja na watakatifu wake, yaani wale wanaoyashika maagizo yake na kumtii Roho wake.

**MIUJIZA PEKEE BILA UCHA MUNGU, NI MATENDO YA UFALME WA GIZA.***



